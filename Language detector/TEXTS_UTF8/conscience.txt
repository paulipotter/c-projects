De rode morgenzon blonk twijfelachtig in het oosten, en was nog met een
kleed van nachtwolken omgeven, terwijl haar zevenkleurig beeld zich
glinsterend in elke dauwdruppel herhaalde; de blauwe dampen der aarde
hingen als een onvatbaar weefsel aan de toppen der bomen, en de kelken der
ontwelkende bloemen openden zich met liefde om de jongste straal van het
daglicht te ontvangen. De nachtegaal had zijn zoete liederen reeds
meermalen gedurende de schemering herhaald, maar nu verdoofde het verwarde
geschater van mindere zangers zijn verleidende tonen.

Een hoop ridders rende stilzwijgend door de velden van Roeselare Het
gerammel hunner uitrusting en de zware stappen hunner dravers verschrikten
de vreedzame bewoners der wouden; want van tijd tot tijd wierp een hert
zich uit het kreupelbos, en vluchtte sneller dan de wind voor dit nakend
gevaar.

De kleding en de wapens dezer ridders waren zo kostelijk dat men, bij de
eerste oogopslag, Graven en nog hogere heren eronder gissen kon. Een zijden
kolder hing hun met zwierige vouwen om het lichaam, terwijl een
verzilverde helm hun het hoofd met purperen en lazuren vederen bekroonde.
Hun handschoenen, met ijzeren schelpen bedekt, en hun met goud doorwrochte
knieplaten blonken ook niet weinig bij het morgenlicht. De schuimende en
onrustige paarden wrongen het gebit met drift tussen de tanden, en dan
bewogen de zilveren knopen en de zijden trossen huns tuigs zich liefelijk.

Alhoewel de uitrusting dezer reizigers niet ten oorloge geschikt was, mits
zij geen harnassen droegen, kon men echter genoeg bemerken dat zij zich
tegen vijanden voorzien hadden; want de mouwen van hun pantsers kwamen
met hun armen door de kolders. Grote slagzwaarden hingen ook aan hun
zadels, en de schildknapen voerden grote beukelaars achter hun meesters.
Elke ridder had zijn wapentekenen op de borst geborduurd, in zulker wijze
dat men de stam van ieder herkennen mocht.--De koude des morgens had hun de
lust tot spreken benomen, de klemmende nachtlucht bezwaarde hun oogleden;
zij weerstonden de lastige vaak met moeite en bleven in een sluimerige
ongevoeligheid verzonken.

Een jonge man ging te voet voor hen in de baan. Lange golvende haren rolden
op zijn brede schouders; blauwe glinsterende ogen stonden vlammend onder
zijn blonde wenkbrauwen, en een jonge baard krulde op zijn kin.--Een wollen
kolder met een gordel was zijn kleedsel, en een kruismes in een lederen
schede zijn wapen. Zichtbaar was het op zijn gelaat dat het gezelschap, aan
hetwelk hij ten leidsman diende, hem niet aangenaam was. Er schuilde
voorzeker iets geheims in zijn boezem, want hij wendde dikwijls de ogen met
linkse blik naar de ridders. Lang van gestalte en buitengewoon sterk van
leden, stapte de jongeling zo snel voort, dat de paarden moeite hadden om
hem op een tred bij te houden.

Na de stoet alzo enige tijd was voortgereden, struikelde het paard van een
der ridders tegen de stronk van een afgehakte boom en bukte onvoorziens tot
bij de grond. Hierdoor viel de ridder met de borst op de nek van zijn
draver en geraakte bijkans uit de zadel. "Bij de Maagd!" riep hij in de
Franse spraak. "Zo helpe mij God! Mijn paard slaapt onder mij."

"Mijnheer De Chatillon," antwoordde zijn gezel, lachende, "dat er een
van u beiden sliep--dit geloof ik voorzeker."

"De tong moet u branden, spotter!" viel De Chatillon uit. "Ik sliep niet.
Twee uren vestig ik mijn ogen op die betoverende torens, die zich hoe
langer hoe meer verwijderen. Maar men zou zich eer aan de galg zien, dan
een goed woord uit uw mond te krijgen."

Terwijl de twee ridders, zich dus schertsend toespraken, lachten de anderen
lustig om het ongeval en de ganse stoet ontwaakte opeens uit de stille
sluimering.

De Chatillon, die nu zijn paard weder op de been gebracht had, ziende dat
men niet ophield met lachen, werd door zulke innige gramschap vervoerd, dat
hij het beest ijselijk met de scherpe spoor in de buik stampte. Hierdoor
steigerde het verwoed in de hoogte, en vloog eindelijk als een javelijn
tussen de bomen heen. Geen honderd treden van daar liep het tegen de stam
van een zware eik, en stortte deerlijk gewond ter aarde.

Gelukkig was het voor De Chatillon dat hij bij de schok ter zijde uit de
zadel gevallen of gesprongen was. Niettegenstaande moest hij zich genoeg in
de lenden bezeerd hebben, want hij bleef een ogenblik als gevoelloos
liggen.

Zohaast de anderen bij hem gekomen waren, stegen zij allen van hun paarden
en lichtten hem met medelijden van de grond. Die hem eerst boertig had
toegesproken scheen nu het meest voor hem bezorgd; want een ware droefheid
had zijn gelaat betrokken.
